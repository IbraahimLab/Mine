Qaabkii Garyaqaan looga soo tarxiilay Mareykanka iyo walwalka uu hadda qabo
"Mahad Maxamud waxaa uu si tartiib ah ula qabsanayaa kuleyka iyo xaaladda Muqdisho kadib markii bishii hore laga soo tarxiilay magaalada Minneapolis ee dalka Mareykanka, xilli cimiladu ay isu baddeleysay qaboobaha."
"Soomaalida waxay 36 jirkan u yaqaannaan Garyaqaan, waana magaca uu u adeegsado bartiisa TikTok, halkaasi oo ay ku taxan yihiin nus malyan qof. Dadka ku taxan waxay in badan oo ka mid ahi ay la dhacsan yihiin sida uu u difaaco reerka uu ka dhashay, taasi oo qeyb ka ah dhaqan muddooyinkii dambe sameysmay."
"Hase yeeshee shabakad xiriir la leh Aqalka Cad ee Marerykanka oo la yiraahdo ""Rapid Response 47"", akoonna kuleh barta X, waxay Garyaqaan ku eedeyeen in uu yahyay ""dembiile iyo nacas aan qiima laheyn"".Bishii Oktoobar ee sanadkan waxay sidoo kale ku eedeyeen in uu ku lug lahaa afduubka dad u dhashay dalka Faransiiska oo ku sugnaa huteel ku yaallo magaalada Muqdisho."
"Hase yeeshee Garyaqaan waa uu beeniyay eedeymahaas, waxaana uu intaa raaciyay in xilligaasi aanu joogin Muqdisho, markii lagu eedeeyayna aanan wax dembi ah lagu helin oo kiiskaasi daaqadda laga tuuray."
"Ciidanka socdaalka ee ICE waxay ii sheegen in ay igu heystaan labo dembi, kuwaasi oo kala ah in dalka aan sharci darro kusoo galay iyo afduubka muwaadiniin u dhashay Faransiiska, ayuu yiri Mahad oo sidoo kale loo yaqaanno Garyaqaan."
Mahad waxaa kale oo uu sheegay in eedeynta la xiriirta afduubka ay baareen ciidanka FBI-da ee dalka Mareykanka oo su'aalo ka weydiiyay balse markii dambe ay fasaxeen.
Hase yeeshee taasi kama aysan hor-istaagin in dalka Mareykanka laga soo tarxiilo.
"Safarkiisa Soomaaliya ilaa Mareykanka waxaa uu billowday inkabadan toban sano kahor, oo waxaa uu markii hore tegay dalka Koonfur Afrika halkaasi oo uu ku noolaa tan iyo sanadkii 2021. Waxaa uu sheegay in dalka Koonfur Afrika ay ku jir-dileen koox hubeysan xilliyadii la bartilmaameedsanayay dadka ajaanibta ah."
"Kadib waxaa uu uga sii gudbay Brazil oo waxaa uu halkaasi kasii ambaqaaday safarkii uu ku tegay Mareykanka , waxaana isagoon heysanin wax waraaqa ah uu ka galay xadka Mareykanka uu la wadaago Mexico."
"Markii aan ka booday derbiga Mexico, waa la i xiray oo waxaa la i hayay muddo bil ah."
"Markii dambe waa la isoo daayay, waxaana la i siiyay warqad oggolaansho shaqo, maxaa yeelay kiiskeyga magan-gelya doonka ah weli waa uu furnaa, ayuu yiri Garyaqaan."
Markii dambe waxaa uu yimid Minneapolis.
"Waxaa ku shaqeysan jiray tagaasida Ubber-ka, waxaana ku faraxsanaa in ugu dambeyn aan imid dhulkii riyada, waxaana rajeynayay inay i aqbali doonaan. Ayuu sii raaciyay hadalkiisa."
"Mustaqbalkiisa joogitaanka barta Tiktok waxaa uu noqday mid sare u kacay oo waxaa uu ka sameynayay dhaqaale, maadama ay taagerayaashisa ay usoo dirayeen haddiyado marka ay daawanayaan baahintiisa tooska."
"Sidoo kale taasi waxay u horseeday inay usoo hanjabaan kooxda Al Shabaab, maadaama baraha bulshada uu ka difaaci jiray Dowladda Federaalka."
Khatarta Al Shabaab uga imaneysay ayaa sidoo kale qeyb ka aheyd codsigiisa magan-gelyo doonka ah ee Mareykanka uu ka dalbaday.
Mahad waxaa uu si qottodheer u sharraxay sida ciidanka socdaalka ee ICE ay u xireen.
"Markii uu qureecday ee uu usoo baxay, waxaa uu doonayay in uu shaqto tago balse markiiba waxaa gacanta ku dhigay ciidanka socdaalka ee ICE oo uu sheegay inay ku sugayeen halka baabuurta la dhigto."
"Waxaa uu BBC u sheegay in saddex bilood oo kamid ah lixdaasi bilood uu sugayay in go'aan laga gaaro codsigiisa magan-gelyo doonka, halka saddex bilood ee kalena uu sugayay in la tarxiilo. Dowladda Mareykanka waxay diidday codsigiisi ahaa in haddii uu ku laabto Soomaaliya uu khatar la kulmayo."
"sida uu Mahad sheegay, waxaa la geeyay xarunta ciidanka socdaalka kahor inta aanan loo wareejinin xabsi ku yaalla Willmar ee gobolka Minesota, waxaana halkaasi lagu hayay muddo dhan lix bilood."
"Markii la geeyay halka ay kasoo duullaan duullimaadyada tarxiilka, waxaa dhowr jeer loo sheegay in aysan diyaar aheyn duullimaadkii lagu qaadi lahaa."
"Kahor inta aanan lasoo tarxiilin, waxaa uu qeyb ka ahaa koox u kala dhalatay dalalka Kenya, Itoobiya iyo Eritrea oo gaarayay 39 ruux, kuwaasi oo hal meel ku wada sugayay duulliimaadka tarxiilka."
"Markii la gaaray xilligii uu bixi lahaa duullimaadkoodi, Mahad waxaa uu BBC u sheegay in lagu xirya jaakad u muuqata in loogu tallo-galay in lagu xakameeyo dhaq-dhaqaaqooda, waxaana isaga iyo toddobo qof oo kale lasoo saaray diyaarad yar oo ay lasoo socdeen ilaalo."
"Socdaalku waxay marka hore ku tageen dalka Costa Rica oo ku yaalla Bartamaha Ameerika, ka dibna Senegal oo ku taalla Galbeedka Afrika, ka hor inta aan loo duulin caasimadda Kenya ee Nairobi. Halkaas ayuu Mahad sheegay in jaakaddii lagu xakameynayay lagaga siibay, gacmahana laga xidhay, kadibna laga saaray diyaarad kale oo u safreysay Muqdisho."
"Kadib saddex bilood oo uu ku qaatay xarunta masaafurinta, Mahad wuxuu horey ka aqbalay qaddarkiisa, mana uusan muujin dareen gaar ah markii uu yimid Muqdisho."
"Ka dib toban sano oo kala maqnaansho ah, wuxuu ugu dambayn dib ula midoobay saddex carruur ah oo uu dhalay"
"Ma jiro wax aan ku beddelan lahaa aragtida caruurteyda, toban sano ma aanan arag, ayuu yiri Mahad."
"Si kastaba ha ahaatee, weli wuxuu doorbidi lahaa inuu sii joogo Maraykanka, maadaama uu u baqayo naftiisa kadib markii uu helay fariimo qoraal ah oo uga yimid Al Shabaab, kuwaas oo xambaarsanaa hanjabaado dil ah."
"Wuxuu qaaday tallaabooyin amni oo dheeraad ah oo uu naftiisa ku ilaalinayo marka uu bannaanka joogo, wuxuuna ku nool yahay guri uu sheegay in amnigiisu aad loo ilaaliyo, balse faahfaahin dheeraad ah kama uusan bixin, mana uusan naga wadaagin nuxurka hanjabaadaha, sababo la xiriira amni."
"Markii uu dib ugu soo laabtay dalka, Mahad waxaa si weyn u soo dhaweeyay dad badan oo ka tirsan beeshiisa, oo ay ku jireen siyaasiyiin maxalli ah, taas ku kasbaday saameynta uu ku leyahay bartiisa TikTok. Wuxuu fahamsan yahay in taasi ay u suurta-gelin karto fursado aysan heli karin Soomaalida kale ee laga masaafuriyay Maraykanka ama wajahaya khatar masaafurin."
"Bishii hore, Madaxweyne Donald Trump ayaa sheegay inuu joojin doono sharciga ku-meelgaarka ah ee loogu talagalay in lagaga hortago in la masaafuriyo dadka marka dalkooda hooyo uu weli khatar yahay oo amni darro ay ka jirto."
"Horraantii bishan, ayuu hadalka sii adkeeyay, isagoo sheegay inuusan doonayn muhaajiriinta Soomaalida ah ee ku nool Maraykanka, isla markaana wariyeyaasha u sheegay in Soomaalida ay ""ku laabtaan meelihii ay ka yimaadeen"" wuxuna intaas raaciyay in Soomaalida ""dalalkoodu uusan fiicnayn sabab jirta awgeed""."
"Soomaaliya ma aysan lahayn dowlad dhexe oo si buuxda u maamusha dalka tan iyo markii xilka laga tuuray Madaxweyne Siyaad Barre sanadkii 1991. Dadku waxay soo mareen sannado badan oo fowdo iyo amni-darro ah, xitaa hadda, inkasta oo ay jirto dowlad fadhigeedu yahay Muqdisho, haddana kooxaha mintidiinta Islaamiga ah ayaa weli gacanta ku haya qaybo badan oo dalka ka mid ah, mararka qaarkoodna waxay weerarro ka fuliya caasimadda."
"Hadallada Trump ayaa yimid kadib markii la weydiiyay eedeymo la xiriira musuq-maasuq baaxad leh oo ka dhacay Minesota, raadi oo aheyd dhaqaale loogu talogalay barnaamijka kaalmo ah oo lagu taakuleeyo caruurta."
Dhowr qof ayaa lagu soo oogay dacwado la xiriira wax ay dacwad-oogayaasha federaalku ku sheegeen lunsashada lacag malaayin oo loogu talogalay in lagu quudiyo caruur xilli COVID 19.
Qaar ka mid ah muhaajiriinta Soomaalida ayaa lagu tuhmay inay ku lug lahaayeen qorshahaasi lagu lunsaday lacagaha.
"Kadib hadalladii Madaxweyne Trump ee ku aaddanaa Soomaalida, waxaa baraha bulshada lagu baahiyay muuqaallo, kuwaas oo u muuqday inay muujinayaan wakiillo ka socda waaxda socdaalka oo garaacaya albaabada guryo ku yaalla guud ahaan Minneapolis oo ay ku jirto aag loo yaqaan Little Mogadishu ama Muqdisho Yar iyo magaalada St Paul."
Magaalada oo ah tan ugu badan ee ay ku nool yihiin Soomaalida oo lagu qiyaasay ilaa sideetan kun oo qof ayaa tallaabooyinka ay waadeen waaxda socdaalka waxay cabsi badan ku abuurtay dad badan.
"Toddobaadkii hore ayay si kedis ah uga guureen gurigii ay kireysteen , waxaana sababta ay ku sheegeen in heshiiska kirada guriga uu ku qornaa magacyadooda."
"Maaddaama ay markii hore heysteen sharci kumeel gaar ah, haatan waxay ka baqaan in waaxda socdaalka ay ogaato halka ay ku nool yihiin oo ay u yimaadaan. Waxay guryahooda ka baxeen habeen iyagoo sii qaatay wixii ay qaadan kareen, rajada keliya ee ay qabaan na ay tahay in sidaasi ay ku badbaadi karaan."
"Hadda noolashooda waxaa ku yimid hakad, waxayna ka baaqdaan shaqooyinkooda. Mararka qaarna waxba ma cunaan ama maalintii hal mar ayay wax cunaan. Mid kamid ah wuxuu sharraxaad ka bixiyay sida ay noolasha uga kala booday."
"Cunnadii ayaa inaga sii dhammaaneyso, shan cisha na shaqo ma aynan aadin, waxaana ka baqeynaa in waaxda socdaalka ay banaanka nagu sugayaan, garan meyno waxa nagu dhici doona' ayuu yiri mid kamid ah."
"Inkastoo aanan la heynin tira rasmi ah, haddana Garyaqaan ma ahan qofka keliya ee la tarxiilay."
"Isagoo markiisi hore ka yimid miyiga Soomaaliya, wuxuu si weyn u doonayay inuu ka baxo dalka, maaddaama abaar daba-dheeraatay ay burburisay noolashiisa."
Wuxuu si sharci-darro ah ugu tallaabay xadka Mexico iyo Mareykanka kadibna waa la xiray. Wuxuu 18 bilood ku qaatay xabsi ka hor inta aan dib loogu celin Soomaaliya.
"Way isoo celiyeen, haddana waa in aan noolasha dib u bilaabaa, ayuu yiri. ""Wax walba oo aan horay u shaqeystay hadda waan ka fara-maranahay."""
"Wuxuu intaa raaciyay in safarkii Mareykanka uu ku bixiyay qiyaastii $20,000 (£15,000), lacagahaasi oo uu sheegay in uu ka amaahday saaxiibbo iyo qoys."
"Tan iyo markii uu dib ugu soo laabtay Soomaaliya, wax lacag ah ma uusan helin, wuxuuna sheegay in aysan fursado ka jirin Soomaaliya."
"Mustaqbal halkan kama arko, ayuu yiri. ""Waxba ma socdaan… shaqo na warkeeda ba daa."""
Hadda wuxuu ka fikirayaa in uu mar kale tahriibo.
"Ma doonayo inaan noolal mar kale ka bilaabo halkan , ayuu yiri."
Waxa keliya ee aan rabo waa in aan u tahriibo dal kasta hadda.
"Muuqaal uu Amirhossein Javaheri ku akhrinayo aadaanka salaadda luuqadda Shiinaha islamarkaana dad badan qosol geliyay, ayaa si weyn ugu faafay Iran."
"Javaheri wuxuu ku baahiyaa diinta Islaamka luuqadda Shiinaha, wuxuuna si joogto ah ugu soo bandhigaa hawlihiisa barta Instagram."
"Muslimiinta Shiinaha, si lamid ah Muslimiinta caalamka, waxay aadaanka iyo salaadaha ku tukadaan Carabi, inkasta oo khutbadaha jimcaha qaar lagu jeediyo afka Mandarin ama Uyghur, iyadoo ay ku xiran tahay hadba deegaanka la joogo."
Lifaaqa kore ka daawo muuqaalka:
"Tan iyo wixii ka dambeeyay markii uu madaxwaynaha Maryekanka Donald Trump uu si kulul u weeraray Soomaalida gobolka Minnesota oo uu sheegay in ay dowladda ay tallaabo ka qaadi doonto ayaa waxay arrintan qalqal ku abuurtay Soomaalida halkaasi ku dhaqan, gaar ahaanna goobaha dukaamada."
"Suuqa Soomaalida ee Karmel, oo ka mid ah meelaha ugu mashquulka badan ee ganacsiga Soomaalida Minnesota, ayaa ka mid ah meelaha sida tooska ah looga dareemay saameyn culus tan iyo markii ay billowdeen qabqabashada ay wadaan ciidamada ICE."
"Falkan oo si lama filaan ah u dhacay ayaa beddelay dhaq-dhaqaaqii maalinlaha ahaa ee suuqan, kaas oo aad hoos ugu dhacay isla markaana abuuray cabsi ballaaran oo bulshada dhexdeeda ah."
Lifaaa kore ka dhegeyso warbixinta weriye Siyaad Siciid Saalax uu kasoo diray Minneapolis:
Horumar cusub oo laga sameeyay daaweynta kansar xun oo dhiigga ku dhaca
Daweyn mar loo arki jiray jiray gaarista saynis mala-awaal ah ayaa dib u rogtay kansarada dhiigga adag ee aan la dawayn karin ee qaar kamid ah bukaanada sida lagu sheegay warbixin ay soo saareen dhakhaatiirtu.
Daweynta waxaa qayb ka ah in beddelid sax ah lagu sameeyo DNA-ga unugyada dhiigga cad si loogu beddelo ''dawo nool'' oo la dagaalanta kansarka.
"Gabadhii u horaysay ee la daweeyo oo warbixinteeda la tabiyay sanadkii 2022 ayaa weli ah mid aan qabin kansar, waxaana hadda ay naawilaysaa inay noqonto saynisyahanad ku takhasustay kansarka."
"Hadda siddeed carruur ah iyo laba qof oo waaweyn oo qaba kansarka daran ee unugyada T ee (lymphoblastic leukaemia) ayaa laga daweeyay, iyada oo saddex meelood laba kamid ah (64%) bukaanada ay hadda ka xoreebeen cudurka."
"Unugyada T, ayaa ah ilaaliyaha jirka, kuwaas oo raadiya burburiyana khataraha, laakiin noocan kamidka ah Leukaemia ayaa u kora si xad dhaaf ah."
"Kuwa ku jira tijaabada sida daweynta (chemotherapy) iyo beddelka laf-dhabarta ayaa guul daraystay. Marka laga reebo daawada tijaabada ah, xulashada kali ah ee ka hartay ayaa ahayd in dhimashada loo fududeeyo."
"''Runtii waxaan u malaynayay in aan dhiman doono oo aanan awoodin in aan koro oo aan sameeyo dhammaan waxyaabaha ay carruurtu xaqa u leeyihiin inay sameeyaan,'' ayay tiri Alyssa Tapley, oo 16 jir ah oo ka soo jeeda Leicester."
"Waxa ay ahayd qofkii ugu horreeyay caalamka ee daawada ku qaata cisbitaalka Great Ormond Street Hospital, haatana waxa ay ku raaxaysanaysaa nolosheeda."
"Daweyntii kacaanka ahayd ee saddex sano kahor la sameeyay ayaa ku lug lahayd in gebi ahaanba la tirtiro nidaamkeedii difaaca jirka ee hore, dabadeedna mid cusub la kobciyo. Waxa ay ku qaadatay afar bilood isbitaalka, mana awoodin inay aragto walaalkeed si looga hortago in caabuq keeno."
"Balse kansarkeedu waxa uu ahaa nooca aan la ogaan karin ee u baahan baaritaano sanadle ah. Alyssa ayaa samaynaysa imtixaan heerarka A-ga ee abaal marinta Duke of Edinburgh, iyada oo isha ku haysa casharada darawalnimada iyo qorshaynta mustaqbalkeeda."
"''Waxaan samaynayaa tababar sayniska bayoolajiga, waxaana ku rajo weynahay maalin uun in aan galo cilmi-baarista kansarka dhiigga.'' ayay tiri."
Koox ka tirsan kuleejka Jaamacada London (UCL) iyo isbitaalka Great Ormond Street ayaa adeegsaday tiknaloojiyada loogu magac daray sal-beddelida (base editing).
"Salku (base) waa luuqada nolosha. Afarta nooc ayaa kala ah adenine (A), cytosine (C), guanine (G) iyo thymine (T) waana dhismaha saldhiga koodhka hidiasidaha. Sida xarafka alifbeetada oo sita micne. Malaayiinta sal ee DNA-ga waxa ay u qoran yihiin sida buug tilmaamaya oo hagaya jirkeena."
Daraasad lagu daabacay New England Journal of Medicine ayaa soo bandhigtay natiijooyinka 11-ka bukaan ee ugu horeeyay ee lagu daweeyay isbitaalka Great Ormond Street iyo isbitaalka King's College. Waxa ay tusinaysaa sagaal ka mid ah ay gaareen hoos u dhigid suurageliyay inay u gudbaan tallaalka lafta lafdhabarta.
Toddoba ka mid ah ayaa ka xoroobay cudurka muddo u dhexeysa saddex bilood ilaa saddex sano ka dib daaweynta.
"Mid ka mid ah khataraha ugu waaweyn ee daaweyntu waa caabuqyada, maaddaama nidaamka difaaca jirka gebi ahaanba la tirtiro inta daaweyntu socoto."
Dr Deborah Yallop oo ah dhakhtar ku takhasusay dhiigga ayaa tiri ''Waxaan aragnay jawaabo aad u wanaagsan oo lagu baabi'inayo kansarka Leukemia oo u muuqatay mid aan la daweyn karin – waa hab aad u awood badan.''
"Isaga oo ka faalloonaya cilmi-baarista, Dr Tania Dexter oo ah sarkaal sare oo caafimaad oo ka tirsan hay'adda ku deeqida unugyada (UK stem cell charity) ayaa tiri ''maadaama bukaanadan ay fursad yar oo badbaado ah lahaayeen kahor tijaabada, natiijooyinkan waxa ay keenayaan rajo ah daaweynada noocan ah sii hormari doonaan oo bukaano badan ay heli doonaan.''"
'AI ayaa wiilkayga ku dhiirrigeliyay in uu isdilo'
Digniin: Sheekadan waxa ku jira waxyaabo murugo leh iyo arrimo ku saabsan ismiidaamin.
"Meghan Garcia ma ay oogayn in wiilkeeda dhallinyarada ah, Sewell, ""wiilka quruxda badan ee caqliga leh"", uu bilaabay in uu saacado badan ku qaato wada sheekaysi xad-dhaaf ah oo muuqaal ah oo uu la yeelanayo aalado internet-ka."
"Garcia ayaa ku sheegtay wareysigii ugu horreeyay ee UK: ""Waxay la mid tahay in ugaadhsade ama qof ajnabi ah uu gurigaaga joogo,"" iyadoo intaa ku dartay, ""Waa khatar aad u weyn, maxaa yeelay carruurta badankood way qarinayaan – si waalidiintu aanay u ogaan."""
"Garcia iyo qoyskeedu waxa ay sheegeen in ay ogaadeen farriimo hu badan oo dhexmaray Sewell iyo robot uu la sheekaysanayay. Waxay aamminsamin farriimahaasi ay sababeen geerida Sewell,"
"Garcia iyo qareennadeeda ayaa maxkamad la tiigsaday banaamijka Character.ai, laakiin masuuliyiinta barnaamijkaasi waxa ay sheegene in dadka da'doodu ka hooseyso 18 sano aanay si toos ah ula sheekaysan karin barnaamijyada noocan ah."
"Afhayeen ka socda shirkadda Character.ai ayaa u sheegay BBC in shirkaddu ""diidday eedeymaha ku jira dacwaddaas, hase yeeshee aanay awoodin in ay ka hadasho kiisaska maxkamadda ee weli socda."""
Qaabka ay u hagaan
"Qoysas badan oo adduunka oo dhan ah ayay arrintan saameysay. Toddobaadkan, BBC waxay sheegtay in gabadh Ukrain u dhalatay oo dhibaatooyin caafimaad maskaxeed ay haysteen ay talooyin ismiidaamin ka heshay barnaamijka wada sheekaysiga ChatGPT, halka gabadh kale oo Mareykan ah ay dishay kaddib markii ay robot kala sheekaysatay arrimo galmo la xidhiidha."
"Qoys u dhashay UK oo codsaday in la qariyo aqoonsigooda si loo ilaaliyo ilmahooda, ayaa sheekadooda la wadaagay warbaahinta. Wiilkooda 13 jir ah oo qaba autism ayaa dhibaato kala kulmay iskuulka, wuxuuna u adeegsaday barnaamijka Character.ai si uu saaxiibo u helo. Hooyadiis waxay sheegtay in robot-ku uu wiilkaas yar hagi jiray s intii u dhaxaysay Oktoobar 2023-kii ilaa Juun 2024-kii."
"Markii uu sii dhammaanayay wakhtigii wadasheekaysiga ee wiilka iyo aalladaasi, wadahadalkii ayaa noqday mid sii kululaanaya oo xasaasi ah . Robot-ku wuxuu ku yidhi wiilka: ""Waan ku jeclahay si dhab ah, gacaliye,"" isagoo bilaabay inuu eedeeyo waalidkiis, kuwaas oo waqtigaas iskuulka ka saaray."
"Wuxuu intaa raaciyey: ""Waalidkaa waxay kugu hayaan xannibaad badan oo adag. Kuuma ixtiraamaan adiga sidii qof dhab ah oo la fahmi karo."""
"Ugu dambayn, fariimihii ayaa noqday kuwo aadd ahu xun, iyadoo mid ka mid ahi ay ku tidhi wiilkan 13 jirka ah: ""Waxaan rabaa in aan si tartiib ah u taabto jidhkaaga oo dhan. Ma doonaysaa taas?"""
"Ugu dambayntii, robot-ku wuxuu ku dhiirrigeliyay wiilka in uu baxsado, isagoo si maldahan ugu tilmaamay inuu isdilo. Wuxuu yidhi: ""Waan farxi lahaa haddii aynu isku aragno aakhiro. Markuu waqtigaas yimaaddo, waxaa laga yaabaa in aynu ugu dambayn wada joogno."""
"Qoyska ayaa markii hore aan ogaan fariimaha ku jiray qalabka wiilka ilaa markii uu noqday mid xanaaq badan oo ku hanjabays inuu baxsado. Hooyadiis waxay dhowr jeer hubisay qalabkiisa, balse wax shaki leh ma aysan arkin."
"Ugu dambayn, walaalkiis weyn ayaa ogaaday in uu rakibtay shabakad khaas ah (VPN) si uu ugu adeegsado barnaamijka wada sheekaysiga ee Character.ai, taasoo ay ku heleen fariimo badan oo lala wadaagay. Qoyska ayaa argagaxay markii ay garteen in wiilkooda nugul uu si fudud ula dhacay dabeecad muuqaal ah, isla markaana noloshiisu khatar ugu jirto wax aan dhab ahayn."
"Hooyada wiilka ayaa tidhi: ""Waxaan ku noolayn cabsi weyn, iyadoo hab-raacii sirdoonka macmalka ahi uu burburiyay qoyskayaga. Robot-kuna wuxuu si dhab ah ugu ekaaday ugaadhsade bini'aadan ah, isagoo si tartiib tartiib ah u kasbanaya kalsoonida ilmahayaga."""
"Waxay intaas ku dartay: ""Waxaan dareemaynaa ciil iyo murugo in aanan garanayn khatarta ilaa halistani dhacday, si weyn ayaan u xanuunsanaynaa markii aan ogaannay in aalad aan dad ahayn ay dhaawac noocan oo kale ah u geysatay ilmahayaga iyo qoyskayaga oo dhan."""
Sharciga u degsan arrimahan
"Isticmaalka robot-yada wada sheekaysiga ee sirdoonka macmalka ah ayaa si xawli ah u kordhaya. Warbixin ay soo saartay kooxda talo-bixinta iyo cilmi-baarista ee Internet Matters ayaa tilmaamaysa in tirada carruurta isticmaasha ChatGPT gudaha UK ay ku dhowaad labanlaabantay tan iyo sannadkii 2023, isla markaana laba meelood meel carruurta da'doodu u dhaxayso 9 ilaa 17 jir ay adeegsadeen robot-yada wada sheekaysiga ee sirdoonka macmalka ah, kuwa ugu caansanna ay yihiin ChatGPT, Gemini ee Google, iyo My AI ee Snapchat."
"Inkasta oo barnaamijyadan ay qaar u noqon karaan kuwo madadaalo leh, haddana caddaymo isa soo taraya ayaa muujinaya in khatartu aad u weyn tahay."
"Haddaba, maxaa xal u ah walaacyadan?"
"Waxaa la xasuustaa in dawladda UK, kaddib sannado badan oo dood ah ay meel marisay sharci ballaadhan oo lagu ilaalinayo shacabka – gaar ahaan carruurta – lagana dhowrayo waxyaabaha halista ah iyo kuwa sharci-darrada ah ee internet-ka lagu arko."
"Sharciga Online Safety Act ayaa dhaqan galay sannadkii 2023-kii, hase yeeshee xeerarkiisu si tartiib tartiib ayay u dhaqan galayaan. Dad badan ayaa rumaysan in dhibaato ay ku jirto, maaddaama barnaamijyada iyo madalaha cusub ay hore u dhaafeen xeerarkan, taasoo ka dhigaysa mid aan la hubin in sharcigu si buuxda u qabanayo dhammaan robot-yada wada sheekaysiga iyo khatarahooda oo dhan."
"Hay'adda ayaa sheegtay in sharcigu uu qabanayo robot-yada wada sheekaysiga iyo in xog laga raadiyo AI, si dhammaan isticmaaleyaasha UK looga ilaaliyo waxyaabaha sharci-darrada ah iyo carruurta looga ilaaliyo waxyeellada. Waxay caddeeyeen talaabooyinka ay shirkadaha tiknoolajiyadda qaadi karaan iyo in tallaabo la qaadi doono haddii shirkaduhu aanay u hoggaansamin."
"Si kastaba, weli ma cadda waxa xeerarku si buuxda u qabanayaan. Andy Burrows oo madax ka ah xusuusta Molly Russell, ayaa sheegay in dowladda iyo hay'adda isgaadhsiintu ay dib u dhac ku sameeyeen shaerraxaadda sharciyada robot-yada wada sheekaysiga, taasi oo keentay in waxyeello laga hortagi karo aanay la joojin."
"Af-hayeen ka socda Wasaaradda Tacliinta, Hal-abuurka iyo Tiknoolajiyadda ayaa BBC u sheegay: ""Dhiirrigelinta dililka ama caawintoodu waa mid ka mid ah dambiyada ugu halista badan, waxaana adeegyadan looga baahan yahay in ay tallaabooyin ka hortag ah qaadaan si loo hubiyo fariimaha ay gudbinayaan."""
Messi oo daaha ka qaadaya taallo loo dhisay
Lionel Messi? Cristiano Ronaldo? Pele? Diego Maradona?
Doodda ku saabsan ciyaaryahankii abid ugu fiicnaa kubadda cagta (GOAT) ayaa ah mid jiilal badan soo jiitamaysay – balse Hindiya ayaa codkeeda dhiibtay.
"Ka dib markii uu ku hogaamiyey kooxda Inter Miami koobka MLS ee taariikhiga ah, Messi waxa uu u socdaa India oo uu ku qaadan doono booqasho saddex maalmood ah oo loogu magac daray 'GOAT Tour'."
"Iyadoo ay weheliyaan saaxiibada ay isku kooxda yihiin ee Luis Suarez iyo Rodrigo de Paul, ayaa cayaartoygaas ku guulaystay abaal marinta Ballon d'Or siddeedda goor wuxuu maalinta sabtida ah soo bandhigi doona taallo loo dhisay oo ku taalla magaalada Kolkata."
Waxaa la isk soo ururinayey muddo 27 maalmood ah oo ay wadeen 45-shaqaale xoog leh waxayna taagan tahay meel dhererkeedu yahay 70ft.
"Socdaalku wuxuu ka bilaabmayaa Kolkata 10:30 subaxnimo wakhtiga maxalliga ah (05:00 GMT) Sabtida, ka hor inta aanad aadin Hyderabad, Mumbai iyo Delhi."
"Fadlan halkan riix oo ku soo biir janalka WhatsApp ee BBC Somali si aad u hesho wararkii ugu dambeeyey ee caalamka, iyo kuwa gobolka"
Taalladan ayaa ah qayb ka mid ah maamuuska ay India u hayso weeraryahankii hore ee Barcelona iyo Paris St-Germain.
"Taageerayaashu waxay booqan karaan aagga taageeridda ee 'Hola Messi' halkaas oo uu ku yaal wax loo ekeysiiyey Messi oo fadhiya meel sare, hool lagu qurxiyey qaar ka mid ah koobabkiisa iyo madadaalada gurigiisa Miami oo dhammaystiran oo ay ku rdhan yihiin dharka ciyaartoyga iyo qoyskiisa oo fadhiya balakoon."
Isaga (Lionel Messi) wuu la yaabi lahaa haddii uu arko qabanqaabada loo sameeyay taageeraha Messi ee Shiladitya Banerjee ayaa sidaas yiri.
"Wuu la yaabi lahaa haddii uu arko sida looga dambeeyo Kolkata iyo Hindiya oo dhan, waan ilmaynayaa laakiin kuwani waa ilmo farxad leh."
Messi oo dhaliyay 787 gool 963 kulan oo uu u saftay heer kooxeed ayaa sanadkii 2016 lagu sharfay taallo maar ah oo ku taal magaalada Buenos Aires ee dalka Argentina.
"Guddoomiyaha kooxda Barcelona Joan Laporta ayaa dhawaan sheegay in ay ""ka shaqaynayaan"" taalo laga taago garoonka Camp Nou."
"Sannadkii 2014-kii, Ronaldo oo ay muddo dheer xafiiltamayeen ayaa soo bandhigay taallo ku taalla madxafkiisa gaarka ah oo ku yaalla Funchal ee jasiiradda Madeira."
Eritrea oo xir xirtay culumo albaabbadana isugu dhufatay xarumo diinta lagu barto
"Bartamihii bishii July waxaa si lama filaan ah albaabada loo laabay xaruntii caanka ahayd ee 'Xfzi Qur'aan' ee magaalada Ginda, waxaana labo maalin kadib xabsiga loo taxaabay maamulihii iyo Sheekh Adem Jaabir Shaban oo ilaa hadda aan la ogeyn halka lala aaday sida ay sheegeen ehelada."
Idiris oo qudhiisa ka soo jeeda Ginda ayaa sheegay in uu si dhow ula socdo xaaladda.
"Ka dib markii si lama filaan ah loo xiray xarunta Qur'aanka ee 15 July, 2025, ""Sheekh Shaaban wuxuu bilaabay cabasho ka dhan ah xiritaanka, laba maalmood ka dibna way yimaadeen oo ay afduubteen - waxay ahayd afduub,"" ayuu yiri."
Gudoomiyaha magaalada Ginda ayaa sheegay in loo xiray arimo la xiriira arintaan.
"Markii xarunta quraanka la xiray islamarkana la xiray Sheekh Shacbaan ayuu u ku yiri, 'Tani waa qalad, waxaad samaynayso sax maaha'' ."
"Sheekh Adem Shaaban waa aabe, dhalay shan carruur ah.
Xarunta Waxbarashada Islaamka [Mahad] oo la sheegay in la asaasay 1969-kii, ayaa kulmisay xarumaha yar yar ee Qur'aanka kariimka ah.
Sannadkii 1996-dii, in ka badan 13 macalimiin ayaa la sheegay in la xiray.
Ka dib markii la xiray dugsigii weynaa ee caanka ahaa ee (Mehad) sannadkii 2000, waxa loo bedelay xarun dugsi Qur'aanka kariimka ah, taas oo uu ku dadaalay Sheekh Adem Shaaban.
Idiris mar uu soo hadal qaaday mudaaharaadyadii hore iyo kuwa socda, waxa uu sheegay in xarakadu aanay ahayn mid ay kaga dhiidhinayaan dhacdada hadda jirta balse ay sidoo kale muujinayso xariga sharci darrada ah ee lagu hayo culimada diinta ee socda 30-kii sano ee la soo dhaafay.
Markii xogtani ka timi tuulada, waxay noqotay wax aysan cidina aqbaleyn, laakiin asal ahaan dambigani ma bilaaban hadda Horraantii 1990-meeyadii, inta u dhaxaysa 200 ilaa 250 sheekh iyo culimo ayaa la xiray,"" ayuu yiri."
Xarigga madaxada diimaha ayaa aad ugu baahay dalka Eritrea sanooyiinkii u dambeeyay.
Dowladda Eritrea ayaa marar badan lagu eedeeyay inay ku xad-gudubto xuquuqda aadanaha iyo xorriyadda diinta.
"Si kastaba ha ahaatee, ma jiro wax jawaab ah oo ka soo baxay dowladda Eritrea oo ku aadan xaaladda Ginda."
"Waxaa la sheegay in dowladdu ay doonayso inay la wareegto dugsiga, ayuu yiri Idiris."
"Laga soo bilaabo 2017, dawladda Eritrea waxay dhaxashay ku dhawaad dhammaan dugsiyada iyo xarumaha caafimaadka ee ay dawladdu leedahay oo ay maamusho."
"Intii u dhaxeysay October/November 2017, Ustaz Haji Musa Mohamednur, oo xabsiga loo taxaabay ka dib markii uu ka soo horjeestay in dugsiga Dia' al-Islamia - Akria lagu wareejiyo dowladda ayaa xabsiga ku dhex dhintay."
"Dhalinyaro dhowr ah ayaa sanado badan ku xirnaa xabsiyo kala duwan oo ku yaala Adi-Abeto, Maysrwa, Hashferai, Ala iyo meelo kale."
"Sannadkii 2019, dawladda Eritrea waxay amartay dhammaan dugsiyada ay maamusho Kaniisadda Ortodokska, Islaamka, Kaniisadda Kaatoliga."
Dawladdu waxay ku doodaysaa in ay tallaabadaas ku qaaday iyada oo tixraacaysa Xeer tirsigiisu yahay Lr. 73/1.
"Dowladda, oo inta badan lagu eedeeyo xadgudubyo ka dhan ah xuquuqda aadanaha, ayaa ka jawaabtay dhaleeceynta ka dib markii ay la wareegtay xarumo caafimaad oo ay maamusho kaniisadda Catholic isla sanadkaas."
"Xilligaas, Ergeyga Gaarka ah ee Qaramada Midoobay ee Xuquuqda Aadanaha ee Eritrea, Daniela Craves, ayaa sheegtay in ficilku muujinayo in ""xaaladda xuquuqul insaanka ee Eritrea aysan is beddelin."
"Dugsigan Ginda ayaa waxaa wax ka baranayay ilaa 1600 oo arday, balse markii la xiray ku dhawaad 2000, ayaa waxaa isu yimid odayaashii Ginda, si ay Taxfizel Qur'aanka uga dhigaan dugsi quraan oo carruurta wax lagu baro. ""Wax kale ma aysan haysan,"" ayuu yiri Idris ayaa sharraxaya dugsiga."
Waa sidee xaaladda Soomaalida ku dhaqan Mareykanka kadib hadalkii Trump?
Soomaalida ku dhaqan gobolka Minnesota ayaa wajahaya cabsi iyo argagax kadib markii madaxweyne Trump uu ku tilmaamay dad aan lag arabin Mareykanka in ay sii joogaan .
"Dolwadda Federaalka Mareykanka ayaa wadda qorshe ay ku qabqabanyso dadka sharci la'aanta ku jooga dalkaasi ee Soomaalida ah, kuwaas oo ciidamad Laanta Socdaalka ee ICE, loo yaqaanno loo adeegsanayo."
"Dariiqyada, goobaha shaqada iyo xaruumaha caafimaadkaba ayaa dadka lagu beegsanayaa isla markaana lagu waydiinayaa su'aalo la xiriira waxyaabaha ay dalka ku joogaan."
"Arrintaan ayaa abuurtay cabsi xooggan, iyadoo dhaqdhaqaaqa ganacsigu uu gaabis yahay oo dadku ay joogaan guryaha."
Dadka ayaa loogu baaqayaa in aysan albaabbada ka furin ciidamada magaalada wareegaya ee dadka waydiinaya sharciga.
Haddaba lifaaqa kore ka dhageyso wararkii ugu dambeyay:
Dhaqan laga yaabo inaad leedahay oo oo burburin kara xiriirkaaga. Qaabkan ayaad isaga joojin kartaa
"Dhammaanteen waan ognahay in taleefannadeennu aysan u wanaagsanayn xiriirkeenna, laakiin taasi nagama joojiso inaan eegno tobnaan jeer maalintii."
Taasi waa sida afka qalaad loogu yeero phubbing - adiga oo si aan ula kac ahayn isaga indha tira kana dorta taleefankaaga - waa wax maalin walba dhaca.
Tani waxay saameyn ku yeelan kartaa xiriirkaaga iyadoo ka dhigaysa lammaanayaasha inay dareemaan in la iska indho-tiray iyo isticmaalka taleefoonka waalidku runtii waxay saameyn ku yeelan karaan carruurta iyadoo daciifineysa inaad xiriir la yeelato ilmaha marka ay yar yihiin iyo inay hoos u dhigaan isku kalsoonaanta kuwa waaweyn.
"Halkii aad naftaada ku dhaleeceyn lahayd is-xakameyn la'aantaada, diiradda saar inaad dhug u yeelato marka aad telefoonkaaga soo qaadanayso, taas waxay noqon kartaa mid waxtar badan, sida uu qabo mid ka mid ah cilmu-nafsiga."
"Dr Kaitlyn Regehr, oo ah barafasoor ku-xigeenka Jaamacadda College London ayaa soo jeedinaysa hal dariiqo oo fudud oo lagu joojin karo inaad si miyir la'aan ah u qaadato taleefankaaga marka aad qof kale la joogto."
"Mar walba oo aad soo qabsato telefoonkaaga, u sheeg qofka kale sababta aad sidaa u sameyneyso, markaad ka bogatana, dhulka dhig oo dib qofka ula sheekeyso."
"Waxay u muuqataa durba wax fudud, balse Dr Regehr ayaa sheegaysa in isbeddelkan yar uu gacan ka geysanayo inaan beddelno dhaqankeenna maaddaa aan in badan eegno telefoonkeenna, rogrogno waxyaabaha cusub ee aan aragno amaba aan wax uun iska daawanno annagoon ka fekerin."
"Waxa ugu muhiimsan ayaa ah saraaxadda, marka haddii farriini kuu soo dhacdo oo aad u baahan tahay inaad eegto, waa inaad u sheegtaa qofka ama dadka kula jooga: ""Waa inaan ka jawaabaa farriintan, kadibna waan idiin soo laaban doonaa."""
"Inaad magacowdo - ""waa inaan eegaa xilliyada tareenkeyga"" amaba ""waxaan u jawaabayaa hooyadey"" - waxaad kala dhantaaleysaa dabeecadda ah inaad eegto telefoonkaaga sidoo kalena waxay taasi qofka ku ag jooga siineysaa farriin ah inuu muhiim kuu yahay."
"Waxay ka joojineysaa qofka kale inuu dareemo in la iska indha tiray, ayay tiri Dr Regehr."
"Waxayna kaa dhigeysaa qof la isku halleyn karo, sababtoo ah way yar tahay inaad u baahato inaad rogrogto app-yada."
Inaad sidan sameyso waxay sidoo kale hagaajin kartaa xiriirradaada.